Väljaandja: Haridus- ja teadusminister
Akti liik: määrus
Teksti liik: terviktekst
Redaktsiooni jõustumise kp: 25.04.2025
Redaktsiooni kehtivuse lõpp: Hetkel kehtiv
Avaldamismärge: RT I, 22.04.2025, 2

Täienduskoolituse standard

Vastu võetud 19.06.2015 nr 27
RT I, 26.06.2015, 9
jõustumine 01.07.2015

Muudetud järgmiste aktidega
Vastuvõtmine - Avaldamine - Jõustumine
07.11.2016 - RT I, 11.11.2016, 1 - 01.01.2017
14.04.2025 - RT I, 22.04.2025, 1 - 25.04.2025

Määrus kehtestatakse täiskasvanute koolituse seaduse § 9 lõike 1 alusel.

§ 1. Määruse reguleerimisala

() Määruses kehtestatakse täienduskoolituse õppekava nõuded, täienduskoolituse läbimise ja selles osalemise kohta väljastatavate dokumentide nõuded ning täienduskoolituse õppekavarühmade loetelu.

§ 2. Täienduskoolituse õppekava nõuded

(1) Täienduskoolituse, sealhulgas mikrokvalifikatsiooniõppe õppekavas sätestatakse vähemalt:
1) õppekava nimetus;
2) õppekavarühm, mis on määratud kooskõlas käesoleva määruse lisaga. Mikrokvalifikatsiooniõppe õppekava puhul arvestatakse täiskasvanute koolituse seaduse § 12^9  lõike 5 alusel kehtestatud õppekavarühmade loetelu erisusi;
3) õpiväljundid ja eesmärk;
4) õpingute alustamise tingimused, juhul kui need on eeltingimuseks õpiväljundite saavutamisel;
5) õppe kogumaht, milles eristatakse kontaktõppe ja iseseisva õppe maht. Kui kontaktõpe sisaldab praktilist õpet või õppekavas on ette nähtud praktika töökeskkonnas, siis tuuakse see eraldi välja;
6) õppe sisu ja õppemeetodid;
7) õppekeskkonna kirjeldus;
8) lõpudokumentide väljastamise tingimused;
9) mikrokvalifikatsiooniõppe puhul kirjeldatakse õpiväljundite hindamisemeetodid ja -kriteeriumid;
10) ülikooli, rakenduskõrgkooli ja kutseõppeasutuse läbiviidava mikrokvalifikatsiooniõppe puhul Eesti kvalifikatsiooniraamistiku tase, kui õppekava tugineb täielikult või osaliselt kutsestandardile või on koostatud kõrghariduse või kutseõppe õppeainete alusel;
11) koolitaja kvalifikatsiooni, õpi- või töökogemuse, mis on vajalik koolituse või õppe läbiviimiseks, kirjeldus.
[RT I, 22.04.2025, 1 - jõust. 25.04.2025] 

(1^1) Õppekava on terviklik ja sidus, selles on käesoleva paragrahvi 2 lõikes 1 nimetatud õppekava komponendid omavahel kooskõlas.
[RT I, 22.04.2025, 1 - jõust. 25.04.2025] 

(2) Õppekava koostatakse õpiväljundipõhiselt. Õpiväljundid on kirjeldatud õppekava läbimiseks vajalikul miinimumtasemel. Täienduskoolituse õpiväljundid sõnastatakse nii, et nende alusel on võimalik hinnata õppekava läbinu teadmisi ja oskusi.

(3) Õppekava nimetus peab võimalikult täpselt väljendama täienduskoolituse sisu ja ei tohi olla eksitav. Õppekava nimetuseks ei piisa üksnes ametinimetusest. Õppekava nimetuses ja õpiväljundites kirjeldatut peab olema võimalik etteantud õppeajaga saavutada.

(4) Kui täienduskoolituse õppekava on koostatud kutsestandardi või mõne muu riiklikult kehtestatud standardi alusel, viidatakse õppekavas vastavale standardile. Õppekavas loetletakse asjaomased kutse-, ameti- või erialased kompetentsid.
[RT I, 22.04.2025, 1 - jõust. 25.04.2025] 

(4^1) Kui täienduskoolituse õppekava on koostatud formaalõppe õppekava alusel, viidatakse vastavale õppekavale ja selle moodulile või õppeainele.
[RT I, 22.04.2025, 1 - jõust. 25.04.2025] 

(5) Kui täienduskoolituse eesmärk on anda täienduskoolitusel osalejale õigus teatud valdkonnas tegutsemiseks või selle õiguse taotlemiseks, märgitakse see õppekavas. Sellisel juhul arvestatakse õppekava koostamisel õigusaktides vastavale koolitusele sätestatud nõuetega.
[RT I, 22.04.2025, 1 - jõust. 25.04.2025] 

§ 3. Täienduskoolituse läbimise ja täienduskoolituses osalemise kohta väljastatavad dokumendid

(1) Tõend täienduskoolituses osalemise või selle läbimise kohta väljastatakse isikule juhul, kui koolituse käigus ei hinnatud õpiväljundite saavutatust või kui isik ei saavutanud kõiki õppekava lõpetamiseks nõutud õpiväljundeid.

(2) Tunnistus on täienduskoolituse lõpetamist tõendav dokument, mis väljastatakse isikule juhul, kui koolituse käigus hinnati õpiväljundite saavutatust ja isik saavutas kõik õppekava lõpetamiseks nõutud õpiväljundid.

(3) Tunnistusele, välja arvatud mikrokvalifikatsioonitunnistusele, ja tõendile märgitakse vähemalt:
1) täienduskoolituses osalenud või selle läbinud isiku nimi ja isikukood, selle puudumisel sünniaeg;
2) täienduskoolitusasutuse nimi ja registrikood;
3) majandustegevusteate või tegevusloa registreerimisnumber Eesti hariduse infosüsteemis;
4) õppekava nimetus;
5) täienduskoolituse toimumise aeg ja täienduskoolituse maht akadeemilistes tundides;
6) tõendi või tunnistuse väljaandmise riik ja kuupäev;
7) tõendi või tunnistuse number;
8) koolitajate nimed.
[RT I, 22.04.2025, 1 - jõust. 25.04.2025] 

(4) Käesoleva paragrahvi lõike 3 punktis 8 nimetatud andmed võib märkida ka tunnistuse või tõendi lisas.

(5) Tunnistusel või selle lisas märgitakse lisaks käesoleva paragrahvi lõikes 3 sätestatule omandatud õpiväljundid ja õpiväljundite hindamismeetodid või vajadusel hindamistulemused.
[RT I, 22.04.2025, 1 - jõust. 25.04.2025] 

(6) Käesoleva määruse § 2 lõikes 4 nimetatud juhul märgitakse tunnistusele või selle lisale ka kutsestandard ja selle kutsetase või õppekava, milles sisalduvate kompetentside omandamine oli täienduskoolituse eesmärgiks.

(7) Tunnistus ja tõend allkirjastatakse või lisatakse kvalifitseeritud e-tempel täienduskoolitusasutuse kehtestatud korras.
[RT I, 22.04.2025, 1 - jõust. 25.04.2025] 

(8) Täienduskoolitusasutuse väljastatud tunnistused ja tõendid nummerdatakse ja täienduskoolitusasutus peab nende üle arvestust pidama. Tunnistusi ja tõendeid võib väljastada ka elektrooniliselt.

§ 3^1. Mikrokvalifikatsioonitunnistus

(1) Mikrokvalifikatsioonitunnistusele või selle lisasse märgitakse vähemalt:
1) õppe läbinud isiku nimi ja isikukood, isikukoodi puudumisel sünniaeg;
2) täienduskoolitusasutuse nimi ja registrikood;
3) majandustegevusteate või tegevusloa registreerimisnumber Eesti hariduse infosüsteemis;
4) andmed täienduskoolitusasutuse õppekavarühma kvaliteedihindamise otsuse, kuupäeva ja kehtivusaja kohta või andmed õppe läbiviimise õiguse kohta õppekavagrupis või -rühmas;
5) õppekava nimetus;
6) õppe toimumise aeg ja õppe maht ainepunktides;
7) tunnistuse väljaandmise riik ja kuupäev;
8) koolitajate nimed;
9) õppekavarühm;
10) õpiväljundid ja õpiväljundite hindamismeetodid või hindamistulemused.

(2) Käesoleva määruse § 2 lõike 1 punktis 10 nimetatud juhul märgitakse tunnistusele Eesti kvalifikatsiooniraamistiku tase.

(3) Mikrokvalifikatsioonitunnistuse andmed lisab täienduskoolitusasutus Eesti hariduse infosüsteemi.
[RT I, 22.04.2025, 1 - jõust. 25.04.2025] 

§ 4. Täienduskoolituse õppekavarühmad

(1) Täienduskoolituse õppekavade liigitamisel lähtutakse käesoleva määruse lisaga kehtestatud õppekavarühmade loetelust, mille aluseks on rahvusvaheline haridus- ja koolitusvaldkondade liigitus  International Standard Classification of Education Fields of Education and Training (ISCED-F 2013).
[RT I, 11.11.2016, 1 - jõust. 01.01.2017] 

(2) Täienduskoolituse õppekavarühmade loetelu esitatakse käesoleva määruse lisas.

§ 4^1. Rakendussäte

() Täienduskoolitusasutused võivad jätkata õppetöö läbiviimist täienduskoolituse alustamise hetkel kehtinud õppekavaga ning väljastada selle alusel tunnistused kuni 31. augustini 2025.
[RT I, 22.04.2025, 1 - jõust. 25.04.2025] 

§ 5. Määruse jõustumine

() Käesolev määrus jõustub 2015. aasta 1. juulil.
Lisa Täienduskoolituse õppekavarühmad